# 07. 灰堆辙

> ei、uei(ui)

```
飒飒东风细雨来，芙蓉塘外有轻雷。
金蟾啮鏁烧香入，玉虎牵丝汲井回。
贾氏窥帘韩掾少，宓妃留枕魏王才。
春心莫共花争发，一寸相思一寸灰。
        -- 李商隐 《无题四首二》
```

```
高阁客竟去，小园花乱飞。
参差连曲陌，迢遰送斜晖。
肠断未忍扫，眼穿仍欲归。
芳心向春尽，所得是沾衣。
        -- 李商隐 《落花》
```

```
怅卧新春白袷衣，白门寥落意多违。
红楼隔雨相望冷，珠箔飘灯独自归。
远路应悲春晼晚，残宵犹得梦依稀。
玉珰缄札何由达，万里云罗一雁飞。
        -- 李商隐 《春雨》
```

```
圣代无隐者，英灵尽来归。
遂令东山客，不得顾采薇。
既至君门远，孰云吾道非。
江淮度寒食，京洛缝春衣。
置酒临长道，同心与我违。
行当浮桂櫂，未几拂荆扉。
远树带行客，孤村当落晖。
吾谋适不用，勿谓知音稀。
        -- 王维 《送綦毋潜落第还乡》
```

```
斜阳照墟落，穷巷牛羊归。
野老念牧童，倚杖候荆扉。
雉雊麦苗秀，蚕眠桑叶稀。
田夫荷锄至，相见语依依。
即此羡闲逸，怅然吟式微。
        -- 王维 《渭川田家》
```

```
艳色天下重，西施宁久微。
朝仍越溪女，暮作吴宫妃。
贱日岂殊众，贵来方悟稀。
邀人傅香粉，不自著罗衣。
君宠益娇态，君怜无是非。
当时浣纱伴，莫得同车归。
持谢邻家子，效颦安可希。
        -- 王维 《西施咏》
```

```
昨夜裙带解，今朝蟢子飞。
铅华不可弃，莫是藁砧归。
        -- 权德舆 《玉台体十二首十一》
```

```
山石荦确行径微，黄昏到寺蝙蝠飞。
升堂坐阶新雨足，芭蕉叶大支子肥。
僧言古壁佛画好，以火来照所见稀。
铺床拂席置羹饭，疏粝亦足饱我饥。
夜深静卧百虫绝，清月出岭光入扉。
天明独去无道路，出入高下穷烟霏。
山红涧碧纷烂漫，时见松枥皆十围。
当流赤足蹋涧石，水声激激风吹衣。
人生如此自可乐，岂必局束为人鞿。
嗟哉吾党二三子，安得至老不更归。
        -- 韩愈 《山石》
```

```
葡萄美酒夜光杯，欲饮琵琶马上催。
醉卧沙场君莫笑，古来征战几人回。
        -- 王翰 《凉州词二首一》
```

```
寂寂竟何待，朝朝空自归。
欲寻芳草去，惜与故人违。
当路谁相假，知音世所稀。
秪应守索寞，还掩故园扉。
        -- 孟浩然 《留别王侍御维》
```

```
山中相送罢，日暮掩柴扉。
春草明年绿，王孙归不归。
        -- 王维 《送别》
```

```
澹然空水对斜晖，曲岛苍茫接翠微。
波上马嘶看櫂去，柳边人歇待船归。
数丛沙草群鸥散，万顷江田一鹭飞。
谁解乘舟寻范蠡，五湖烟水独忘机。
        -- 温庭筠 《利州南渡》
```

```
阳月南飞雁，传闻至此回。
我行殊未已，何日复归来？江静潮初落，林昏瘴不开。
明朝望乡处，应见陇头梅。
        -- 宋之问 《题大庾岭北驿》
```

```
慈母手中线，游子身上衣。
临行密密缝，意恐迟迟归。
谁言寸草心，报得三春晖。
        -- 孟郊 《游子吟》
```

```
联步趋丹陛，分曹限紫微。
晓随天仗入，暮惹御香归。
白发悲花落，青云羡鸟飞。
圣朝无阙事，自觉谏书稀。
        -- 岑参 《寄左省杜拾遗》
```

```
暮从碧山下，山月随人归。
却顾所来径，苍苍横翠微。
相携及田家，童稚开荆扉。
绿竹入幽径，青萝拂行衣。
欢言得所憩，美酒聊共挥。
长歌吟松风，曲尽河星稀。
我醉君复乐，陶然共忘机。
        -- 李白 《下终南山过斛斯山人宿置酒》
```

```
美人卷珠帘，深坐颦蛾眉。
但见泪痕湿，不知心恨谁。
        -- 李白 《怨情》
```

```
慈母手中线，游子身上衣。
临行密密缝，意恐迟迟归。
谁言寸草心，报得三春晖。
        -- 孟郊 《杂曲歌辞游子吟》
```

